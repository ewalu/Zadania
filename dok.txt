Java ma już około 20 lat, a klasyczne książki Caya Horstmanna opisują szczegółowo
w dwóch tomach o łącznej objętości ponad 2000 stron nie tylko język, ale też wszystkie dostarczane
z nim biblioteki i mnóstwo różnic pomiędzy wersjami. Jednak Java 8 zmienia wszystko.
Wiele starych idiomów Javy przestaje być potrzebne i są dużo szybsze, łatwiejsze ścieżki,
by nauczyć się tego języka. W tej książce pokazuję Ci „najlepsze części” nowoczesnej Javy,
dzięki czemu możesz szybko zacząć z nich korzystać.
Tak jak w moich innych książkach dla „niecierpliwych”, szybko przechodzę do rzeczy, bez
wynurzeń na temat wyższości jednego paradygmatu nad innym pokazując Ci, co musisz
wiedzieć, by rozwiązywać problemy programistyczne. Prezentuję też informacje w małych
porcjach, ułożone w taki sposób, by łatwo było do nich dotrzeć w razie potrzeby.
Jeśli dobrze znasz jakiś inny język programowania, taki jak C++, JavaScript, Objective C,
PHP lub Ruby, dzięki tej książce szybko dowiesz się, jak stać się kompetentnym programistą
Java. Omawiam wszystkie niezbędne deweloperowi aspekty języka Java, w tym potężne
wyrażenia lambda oraz wprowadzone w Java 8 strumienie. Powiem, gdzie szukać dodatkowych
informacji na temat przestarzałych koncepcji, które możesz spotkać w istniejącym
kodzie, a w które się nie zagłębiam.
Najważniejszym powodem korzystania z Javy jest konieczność programowania równoległego.
Dzięki algorytmom i bezpiecznym dla wątków strukturom danych, dostępnym w bibliotece
języka Java, kompletnie zmienił się sposób, w jaki programiści aplikacji radzą sobie z programowaniem
współbieżnym. Prezentuję tutaj świeże spojrzenie, pokazując, jak wykorzystywać
potężne mechanizmy dostępne w bibliotekach zamiast podatnych na błędy, niskopoziomowych
konstrukcji.
Tradycyjne książki na temat języka Java skupiają się na programowaniu interfejsu użytkownika
— obecnie jednak niewielu deweloperów tworzy interfejsy użytkownika na komputery
stacjonarne. Jeśli zamierzasz używać Javy do tworzenia oprogramowania działającego
po stronie serwera lub w systemie Android, będziesz mógł korzystać efektywnie z tej książki
bez rozpraszania się kodem GUI aplikacji desktopowych.
I wreszcie: ta książka jest napisana dla programistów aplikacji, a nie dla ekspertów systemowych
ani na potrzeby kursu dla studentów. Książka omawia problemy, z którymi muszą
zmagać się programiści aplikacji, takie jak logowanie i praca z plikami — ale nie będziesz
się uczył, jak ręcznie implementować listę powiązaną lub jak pisać serwer internetowy. Mam
nadzieję, że spodoba Ci się takie dynamiczne wprowadzenie do nowoczesnej Javy i że uczyni
to Twoją pracę z językiem Java produktywną i przyjemną.
Jeśli znajdziesz błędy lub masz sugestie, co można poprawić, zajrzyj, proszę, na stronę
http://helion.pl/user/opinie/jav8pd_ebook i napisz komentarz. Znajdziesz tam też odnośnik
do pliku zawierającego wszystkie przykłady kodu wykorzystane w tej książce.